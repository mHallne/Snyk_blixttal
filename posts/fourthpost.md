---
title: Störst av alla superhjältar
description: Han är inte bara grön utan stor också
date: 2019-04-04
tags: 
    - Grönt
    - Hulken
    - Inga kalsonger
layout: layouts/post.njk
---

<img src="https://static.comicvine.com/uploads/original/11121/111217887/4880883-4638108872-29694.png" />

Berättelsen om Hulken är inspirerad av både Mary Shelleys Frankenstein och Robert Louis Stevensons Dr. Jekyll och Mr. Hyde och kan sägas representera en arketyp - ett monster som vill lämnas ifred men tvingas att kämpa mot omvärlden.

Hulken skapades av Stan Lee och Jack Kirby och debuterade i den egna serietidningen The Incredible Hulk, i maj 1962. Ursprungligen var dr Robert Bruce Banner forskare åt den amerikanska militären och uppfinnare av ett nytt kärnvapen - gammabomben. När vapnet ska testas får Banner veta att tonåringen Rick Jones har kört in med sin bil på provsprängningsområdet. Banner försöker stoppa tonåringen, men när bomben sprängs utsätts Banner för en hög dos av gammastrålar. Efter solnedgången omvandlas Banner till ett grönt monster och blir åter sig själv på morgonen. Det var först senare som detta ändrades så att omvandlingen sker när Banner blir upprörd eller stressad, vilket förklaras med att monstret triggas av höga adrenalinhalter. Denna gröna varelse har låg intelligens, blir lätt upprörd och försöker med sin stora muskelstyrka att förstöra allt som kommer i hans väg. Hulkens enda vilja verkar dock vara att få bli lämnad ifred, men ideligen blir han anfallen av allt från militären till olika superskurkar och monster. Hulken färdas ofta mellan olika dimensioner och till andra planeter.

I det första numret av tidningen var monstret grått men trycktekniken hade svårt att hålla sig till samma nyans av grått och Stan Lee bestämde att monstret skulle vara grönt istället.

De tidigaste berättelserna om Hulken handlar i regel om hur general Thaddeus "Thunderbolt" Ross med sina soldater försöker infånga Hulken. Ross har en dotter Elizabeth "Betty" Ross som Bruce Banner är förälskad i, något generalen ogillar eftersom han tycker att Banner är en mes.
